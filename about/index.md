---
layout: page
title: About EMUfest
tags: [about, EMUfest]
modified: 2015-01-20-18:36:42
comments: true
image:
  feature: sample-image-2.jpg
  credit: WeGraphics
  creditlink: http://wegraphics.net/downloads/free-ultimate-blurred-background-pack/
---

Preso brutale dal vecchio sito

## EMUfest 2008:

Festival Internazionale di Musica Elettroacustica 

edizione 2008

Il Conservatorio di Roma presenta la 1a Edizione del “Festival Internazionale di Musica Elettroacustica del Conservatorio S.Cecilia”. 
Il Festival si terrà dal 18 al 30 Novembre 2008.

La Musica Elettronica ed Elettroacustica ha raggiunto oggi, a sessant’anni dalla sua nascita, una straordinaria diffusione. La maggioranza delle musiche che ascoltiamo sono state prodotte, almeno in parte, con mezzi elettronici,  mediante i quali si generano e si elaborano molti dei suoni della nostra epoca. Oggi gran parte della musica d’arte è elettroacustica: essa viene prodotta da centri di produzione e di ricerca pubblici e privati situati in ogni parte del mondo; avviene anche che singoli compositori utilizzino le possibilità offerte dalle loro apparecchiature personali, anche se modeste. Inoltre il settore della musica elettroacustica e´ oggetto di attenzione all’ interno della ricerca applicata, in quanto lo studio di nuove metodologie per l’analisi, sintesi ed elaborazione del suono riveste grande importanza oltre che per la musica d’arte, anche per le industrie del settore degli strumenti musicali elettronici e dell’audio professionale. Molte Università in tutto il mondo si dedicano a questo campo di ricerca, altre affrontano le problematiche relative alla percezione del suono organizzato, indagando sugli aspetti cognitivi della fruizione musicale. Anche in campo musicologico si è assistito alla nascita ed allo sviluppo di metodologie originali per l’analisi di questo tipo di musica, che ha portato un notevole contributo alla riflessione sulla musica stessa.  
La  musica elettroacustica rappresenta quindi un campo interdisciplinare  dove s’incontrano arte, scienza e tecnologia. Diverse competenze s’incontrano, devono superare lo specialismo dei rispettivi linguaggi, in qualche modo alzar lo sguardo al di sopra del proprio territorio per costruire insieme un sapere, un fare, un esprimere.

Il Corso di Musica Elettronica del Conservatorio “S.Cecilia”di Roma è stato uno dei primi attivi in Italia. Il primo docente fu Franco Evangelisti, uno fra i maggiori rappresentanti dell'avanguardia sperimentale italiana ed europea. Proprio grazie al suo primo docente la Scuola di Musica Elettronica di Roma si caratterizzò sin da allora per la qualità e l’approfondimento dell’indirizzo compositivo.

Il Conservatorio di Roma con la 1° edizione del “Festival internazionale di musica elettroacustica del Conservatorio S.Cecilia” vuol creare un appuntamento unico in Italia, durante il quale sia possibile fruire della produzione musicale elettroacustica più rappresentativa in campo internazionale. Un appuntamento ad ottobre nel centro storico di Roma per ascoltare musica di oggi e riflettere sulla musica di oggi, sulle sue tecniche, i suoi strumenti e i suoi obiettivi espressivi. 
Nel corso delle nove giornate previste si terranno, in luoghi diversi, concerti, conferenze ed eventi speciali. Questi ultimi saranno costituiti da esecuzioni di alcune opere elettroacustiche “storiche”. I concerti saranno eseguiti da docenti e studenti del Conservatorio. Gli studenti avranno l’opportunità di instaurare un rapporto vivo con la musica contemporanea elettroacustica, dialogando direttamente con i compositori ed affrontando tutte le problematiche tecniche ed espressive relative alle opere in programma.

La scelta di tali opere è avvenuta tramite un bando internazionale pubblicato su internet, con l’intento di compiere una scelta rappresentativa, lasciando l’opportunità a chiunque di partecipare. 
La selezione è avvenuta esclusivamente in base a criteri di rappresentatività della situazione internazionale della musica elettroacustica e di fattibilità del programma del Festival.
Tutte le composizioni pervenute, siano esse state scelte o no per la 1a edizione del Festival, sono ospitate in permanenza presso la Biblioteca di S.Cecilia.

Il Festival si articola in nove giornate nel periodo dal 18 al 30 novembre, divise in due cicli: EMUFEST a “Tor Vergata” e EMUFEST al “centro” di Roma.  Le prime due giornate (18 e 20 nov.) si svolgeranno presso l'Università di Roma "Tor Vergata", sei avranno luogo presso il Conservatorio di S.Cecilia (24,25,26,28,29,30 nov.), ed una (27 nov.) presso l'IILA (Istituto Italo-Latino Americano). I concerti audiovisuali avranno luogo presso la Sala dei Medaglioni al Conservatorio di S. Cecilia. Le Installazioni saranno allestite presso il Conservatorio di S.Cecilia. Inoltre, per consentire al pubblico di conoscere e fruire tutte le opere presentate, saranno allestiti punti di ascolto individuali.